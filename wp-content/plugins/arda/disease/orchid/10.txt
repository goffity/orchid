โรคเน่าเละ 	(Soft rot)
เชื้อสาเหตุ	แบคทีเรีย
ชื่อวิทยาศาสตร์	Erwinia carotovora subsp. carotovora  (Jones) Bergey 
ชีววิทยาของเชื้อสาเหตุ
	ลักษณะทางสัณฐานวิทยา  เป็นแบคทีเรียแกรมลบ รูปร่างท่อนตรง ขนาด 0.5-1.0 x 1.0-3.0 ไมครอน เคลื่อนที่โดยหางแบบ peritrichous ที่อยู่รอบเซลล์ ลักษณะโคโลนีบนอาหารกลมเรียบสีครีมถึงเทาอ่อน สร้าง pectolytic enzyme ในการย่อยเซลล์พืช ทำให้พืชเกิดอาการเน่าเละ
ลักษณะอาการและความเสียหาย
	อาการที่พบเริ่มแรกจะเป็นจุดฉ่ำน้ำ  ต่อมาจะลุกลามเป็นแผลช้ำขนาดใหญ่ สีน้ำตาลหรือสีเหลือง เมื่อแดดจัดเนื้อเยื่อจะเน่ายุบตัว  คล้ายน้ำร้อนลวก  เนื้อเยื่อภายในถูกทำลายหมดเหลือแต่ผิวนอก ทำให้ใบหลุดร่วงภายใน 2 –3 วัน เมื่อดมกลิ่นบริเวณที่เป็นโรคจะมีกลิ่นเหม็นเฉพาะตัว 
การแพร่ระบาด
	โรคจะระบาดรุนแรงรวดเร็วในสภาพอากาศร้อนและความชื้นสูงโดยเฉพาะในช่วงฤดูฝน ซึ่งแบคทีเรียสามารถติดไปกับน้ำฝน และเข้าทำลายพืชทางช่องเปิดธรรมชาติและบาดแผลได้ พบมากในกล้วยไม้ลูกผสมสกุลหวาย ฟาแนนอบซีส มอคคารา และ ออนซิเดียม เช่น Golden  shower  และ Ramsay
การป้องกันกำจัด
	1. ตัดหรือแยกส่วนที่เป็นโรคไปเผาทำลาย
	2.สำหรับต้นกล้วยไม้เล็ก ๆ ที่เพิ่งย้ายปลูก ในช่วงฤดูฝนที่มีฝนตกหนักควรมีหลังคาพลาสติกคลุมกรองฝน เพื่อป้องกันไม่ให้ใบกล้วยไม้ช้ำ และเชื้อเข้าทำลายได้ง่าย
	3.ไม่ควรปลูกกล้วยไม้แน่นเกินไปเพราะจะทำให้อากาศระหว่างต้นกล้วยไม้ไม่ถ่ายเท  เกิดความชื้นสูงและง่ายต่อการเกิดโรค  นอกจากนี้การเร่งกล้วยไม้ให้เจริญเติบโตอย่างรวดเร็ว โดยการให้ปุ๋ยไนโตรเจนสูง  จะทำให้เนื้อเยื่อต้นกล้วยไม้อวบมากกว่าปกติ และอ่อนแอต่อโรค
	4. สำหรับสารเคมีที่ใช้ในการป้องกันกำจัด ปกติโรคเน่าเละ การใช้สารเคมีเพื่อกำจัดมักไม่ค่อยได้ผล  นิยมใช้สารปฏิชีวนะ เช่น แอกกริมัยซิน ซึ่งมีส่วนประกอบของสเตรปโตมัยซิน หรือ แอกกริสเตรป อัตรา 10 - 20 กรัม ต่อน้ำ 20 ลิตร ข้อควรระวัง อย่าใช้ในอัตราที่มีความเข้มข้นสูงเกินไป และพ่นบ่อย  เพราะเชื้อสาเหตุอาจจะดื้อต่อยาและเกิด Phytotoxic กับพืชได้  
