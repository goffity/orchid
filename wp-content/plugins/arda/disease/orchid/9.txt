โรคราดำ		(Sooty mold)
สาเหตุ			รา
ชื่อวิทยาศาสตร์		Cladosporium  spp.
ชีววิทยาของเชื้อสาเหตุ
	เชื้อราจะสร้างก้านชูสปอร์ ตั้งตรงสีน้ำตาลอ่อน มีความยาวประมาณ 350-400 ไมครอน เส้นผ่าศูนย์กลาง 2-6 ไมครอน ปลายก้านชูสปอร์แตกกิ่งก้าน conidia มีสีน้ำตาล เป็นพวก blastospore มี 1-2 เซลล์ ส่วนใหญ่เป็นเซลล์เดียวผนังเรียบ รูปร่างคล้ายมะนาว จนถึงเหลี่ยมไม่สม่ำเสมอ และจะเห็นรอยแผลที่บริเวณหัวท้ายเซลล์ หรือ เฉพาะส่วนฐานของเซลล์ ส่วนใหญ่มักจะพบ conidia รูปร่างคล้ายมะนาวต่อกันลูกโซ่  
ลักษณะอาการและความเสียหาย
	เป็นแผ่นเชื้อราสีดำขึ้นปกคลุมที่ส่วนของลำลูกกล้วย ใบ และก้านช่อดอก ทำให้ดอกและต้นกล้วยไม้ สกปรก ดูไม่สะอาด  ซึ่งลักษณะการเจริญของเชื้อราจะอยู่บริเวณผิวพืช ไม่ทำอันตรายต่อต้นและดอก  พบทั่วไปในทุกแหล่งปลูก โดยเฉพาะในกล้วยไม้สกุลหวายสีขาว เช่น ขาวสนาน ขาวประวิทย์ ขาวฟอร์ม ขาว 4 เอ็น ขาว 5 เอ็น หรือ บอม-โจ และ สกุลอะแรนด้า

การแพร่ระบาด
	สปอร์เชื้อราดำปลิวไปเจริญบนน้ำหวานจากพวก เพลี้ยหอย เพลี้ยแป้งที่ขับถ่ายออกและจับติดอยู่บนต้นกล้วยไม้หรือปลิวไปเกาะอยู่ตามหยดน้ำเหนียวๆ ที่ออกมาจากผิวกล้วยไม้ ระบาดมากช่วงปลายฤดูฝนจนถึงฤดูหนาว 
การป้องกันกำจัด
	1. ป้องกันกำจัดแมลงโดยใช้สารคาร์บาริล อัตรา 20 กรัม ต่อน้ำ 20 ลิตร
	2. ใช้สารป้องกันกำจัดโรคพืชเบนโนมิล อัตรา 20 กรัมต่อน้ำ 20 ลิตร หรือสารแมนโคเซบ  
             อัตรา 40 กรัมต่อน้ำ 20 ลิตร
