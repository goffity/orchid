โรคต้นเน่าแห้ง  โรคราเมล็ดผักกาด  ( Stem rot )
เชื้อสาเหตุ		รา
ชื่อวิทยาศาสตร์	Sclerotium rolfsii  Sacc.
ชีววิทยาของเชื้อสาเหตุ
	เชื้อราสร้างเส้นใยสีขาว มี clamp connection บริเวณผนังกั้นระหว่างเซลล์ เส้นใยเจริญได้รวดเร็ว และสร้างเม็ด sclerotium สีน้ำตาล ลักษณะเป็นเม็ดกลม ประกอบด้วยเส้นใยอัดตัวกันเป็นชั้นหลายชั้น และเป็นเนื้อเยื่อแบบ  pseudoparenchyma
ลักษณะอาการและความเสียหาย
	เชื้อราจะเข้าทำลายกล้วยไม้บริเวณรากหรือโคนต้น แล้วลุกลามไปยังส่วนของลำต้นขึ้นไปสู่ส่วนใบ ยอด บริเวณที่ถูกทำลายจะเปลี่ยนเป็นสีเหลืองและน้ำตาล  ถ้าความชื้นภายในโรงเรือนสูงมาก ๆ จะพบเส้นใยสีขาวแผ่ปกคลุมบริเวณโคนต้น พร้อมกับมีเม็ดกลม ขนาดเล็กสีขาวต่อมาเปลี่ยนเป็นสีเหลืองและสีน้ำตาลคล้ายเมล็ดผักกาดเกาะอยู่ตามโคนต้น  บางครั้งจะแสดงอาการที่ใบ ทำให้ใบเน่าเป็นสีน้ำตาล 
การแพร่ระบาด
	พบตามแหล่งปลูกกล้วยไม้ทั่ว ๆ ไป โดยเฉพาะในเขตอากาศร้อนชื้น ทำความเสียหายกับ กล้วยไม้หลายสกุล เช่น สกุลแวนดา สกุลหวาย  ออนซิเดียม  ฟาแลนอปซิส และ รองเท้านารี แพร่ระบาดง่ายในฤดูฝน ที่ความชื้นในโรงเรือนสูง เชื้อราแพร่กระจายไปกับลมและน้ำ นอกจากนี้เม็ด  Sclerotium  ของเชื้อราสามารถทนทานต่อการทำลายของสารเคมี ทนต่อสภาพแวดล้อมที่ไม่เหมาะสม และมีชีวิตอยู่ได้เป็นเวลานาน เชื้อสาเหตุอาศัยอยู่ตามบริเวณพื้นผิวดิน หรือบนเครื่องปลูก หรือติดไปกับต้นพันธุ์ และมีพืชอาศัยหลายชนิด เช่น ถั่วเหลือง พริก มะเขือเทศ ฯลฯ
การป้องกันกำจัด
	1.  ถ้าพบว่ากล้วยไม้เป็นโรคให้แยกต้นออกมาแล้วนำไปเผาทำลาย 
	2. ใช้สารป้องกันกำจัดโรคพืช คาร์บอกซิน อัตรา 10- 20 กรัมต่อน้ำ 20 ลิตร  ราดต้นที่เป็นโรค หรือพ่น
                 ป้องกันโรค
            3.  กาบมะพร้าว หรือ กระบะที่ใช้เป็นเครื่องปลูกต้องสะอาดปราศจากโรค ควรแช่ต้นพันธุ์และเครื่อง 
                 ปลูก ด้วยสารคาร์บอกซิน อัตรา 40 กรัมต่อน้ำ 20 ลิตร ก่อนนำไปปลูก
